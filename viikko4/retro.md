# Retrospektiivimallien vertailua

_Start, Stop, Continue, More of, Less of Wheel_ on yleensä lyhyehkönä pidettävä retrospektiivimalli, jossa käydään tiimin toimintaan liittyviä parannusehdotuksia läpi viiden kategorian kautta. Tiimin toimintaa pyritään siis reflektoimaan sen suhteen, mikä toimii hyvin ja mitä pitäisi parantaa.

_Glad, Sad, Mad_ puolestaan on malli, joka lähtee vielä vahvemmin tiimin jäsenistä yksilöinä. Tällaisen retrospektiivin alussa jokainen tiimin jäsen kirjaa muistilapuille tietyn määrän asioita, jotka ovat aiheuttaneet hänelle erilaisia huomattavia tuntemuksia (iloa, surua, ärtymystä). Kun muistilaput on kirjoitettu, ne laitetaan esille ja ryhmitellään. Tämän jälkeen ryhmät käydään läpi ja keskustellaan niistä.

Molemmissa voi varmasti nousta esiin samanlaisia asioita, mutta jälkimmäinen nostanee hieman paremmin esiin yksilötason asioita, kun taas ensimmäinen keskittyy enemmän tiimin toimintaan kokonaisuutena. _Start, Stop, Continue, More of, Less of Wheel_ tarjonnee usein konkreettisempia toimenpiteitä nimenomaan _tiimin_ prosessien kehittämiseen. Jälkimmäinen sitten taas saattaa esimerkiksi auttaa tiimin jäseniä ymmärtämään toisiaan paremmin, mikä toki myös voi tehdä tiimin toiminnasta huomattavasti sujuvampaa: onhan yhteistyö ja nimenomaan halu tehdä yhteistyötä hyvin tärkeä onnistumistekijä mille tahansa tiimille.
