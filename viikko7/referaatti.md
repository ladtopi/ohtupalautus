# Lean primer

_[https://www.leanprimer.com/downloads/lean_primer.pdf](https://www.leanprimer.com/downloads/lean_primer.pdf)_

Craig Larmanin ja Bas Vodden kirjoittama _Lean primer_ on opas Toyotalta alkunsa
saaneeseen lean-filosofiaan. Lean on sekä tuotekehityksessä että tuotannossa
käytettävä filosofia, joka pyrkii minimoimaan hukan ja maksimoimaan tuotetun
arvon.

Leanissa on kaksi jokseenkin toisiinsa nivoutuvaa peruspilaria, _ihmisten
kunnioitus_ ja _jatkuva parantaminen_. Lean pyrkii optimoimaan tekemistä
mahdollisimman resurssitehokkaaksi, ja filosofiaan sisältyy ajatus, että
sitoutuneet yksilöt ja heidän osaamisensa ja ideansa nähdään arvokkaana ja itse
asiassa välttämättömänä osana tehokkaasti rullaavaa tuotekehitystä (tai
tuotantoa). Kuka tahansa siis saa (ja lean-ajattelun mukaan on itse asiassa
velvoitettu) kyseenalaistamaan sen mitä, miksi ja miten tehdään sitä mitä
tehdään.

Jatkuvan kehittämisen ytimessä on nk. _mene katsomaan_ -periaate (_genchi
genbutsu_), millä tarkoitetaan sitä, että ongelmat manifestoituvat - ja
toisaalta ratkaisut avautuvat - parhaiten siellä, missä työtä tehdään.
Lean-filosofiaan siis sisältyy vahvasti ajatus esimerkiksi siitä, että johtajien
tulisi ymmärtää miten työtä käytännössä tehdään, ja että ongelmat ratkaistaan
yhteistyössä työtä tekevien arvostettujen ammattilaisten kanssa.

Vaikka lean-filosofiaan sisältyy tiettyjä ohjaavia perusperiaatteita, lean ei
siis itsessään ole mikään käyttövalmis prosessi, vaan pikemminkin ajatusmalli
jota hyödyntäen itse kukin organisaatio voi vähitellen rakentaa itselleen
prosessin jossa arvo virtaa tehokkaasti ja hukka minimoidaan.
